Tags:
- [[Hellas]]
- [[Kreta]]
- [[Leiesykkel]]
- [[Varmt]]

[Relive opp til klosteret](https://www.relive.cc/view/vZqNxDVezGO)
[Google-kart som viser de tre turene](https://www.google.com/maps/d/u/0/viewer?hl=no&hl=no&mid=1tTC8AsMjR2_5RGtImJOzB2nJSBLTt_c&ll=35.54692283742569%2C24.09869599999999&z=13)

I 17. mai-uken 2022 leide storfamilien et flott hus på Kreta, og vi tilbrakte noen fine dager ved bassengkanten og de lokale strendene. Heldigvis hadde jeg også fått leid meg en (litt vel liten) karbonsykkel for å utforske både lokalområdet men også "de hvite fjellene" sør for Chania. Dit hadde jeg kjørt opp et par ganger, og det kriblet godt i bena. Jeg hadde naturligvis brukt utallige timer på å planlegge ulike ruter opp dit!

I alt fikk jeg til tre turer den uken, mens barna og resten av familien koste seg ved bassenget. Første turen gikk opp til det gamle 1000-talls Katholiko-klosteret over Agia Triada, originalt opprettet av  St John "the Hermit". Det ble en svært varm affære, med nøkkeltallene 15 % og 36 grader C i en utrettelig solsteik. Det endte som det gjorde med at jeg tok lange pauser sammen med *kri kri*-geitene i oliventrær-skyggene. Nesten-uhell ble det også under på-klipping i bratte bakker! Utfallet var naturligvis at jeg slo fra meg alle tanker om 1000 m-fjell i dette klimaet for nå, og at jeg kjøpte en ekstra drikkeflaske på Jumbo.

![[2022-05-kreta-2.jpg]]

Det er litt av en deilig følelse, derimot, å sykle fort på flaten i den varmen. Garmin navigerte meg gjennom tettsteder og ga meg passe lange turer med helt utmerkede naturopplevelser. En tur rundt militærbasen og flyplassen på Akrotiri med F16 over hodet og tørr asfalt under bena, forbi late hunder og lange strender, kommer jeg til å tenke tilbake på lenge. 

![[2022-05-kreta-4.jpg]]

Siste turen var et forsiktig forsøk på å komme meg opp i fjellene. Ned fra halvøyen hvor vi holdt til, og gjennom storbyen Chania var første steg. Men de trange gatene, varmen og ikke minst trafikken tok mye av motet fra meg, og i stedet for å fortsette vestover mot Gerani tok jeg meg en kald is ved den gamle venezianske kaien før jeg utforsket noen av bydelene langs kysten nordover. 

![[2022-05-kreta-1.jpg]]

Tips til neste gang:
- Ikke lei sykkel i størrelse 52, det ble litt vel mye krangling med geometrien! Spesielt setet var litt vanskelig.
- Husk riktige overganger for ulike styrestørrelser og torx-nøkler til å feste garmin-holderen
- Ved planlegging av spesielt stigninger, velg veier med mye skygge! Dette var til god hjelp da jeg planla turene til Dauphiné-alpene høsten 2022... 
- Alltid alltid alltid lei sykkel på sydentur! Hurra!