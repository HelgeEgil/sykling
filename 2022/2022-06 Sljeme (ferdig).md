Dato: 30. juni 2022

Tags:
- [[Kroatia]]
- [[Fjell]]
- [[Leiesykkel]]
- [[Varmt]]
- [[Hors catégorie]]

[Strava](https://www.strava.com/activities/7392128098)
[Relive](https://www.relive.cc/view/vRO7gorE2yO)

Lengde: 47.7 km
Høydemeter: 979 m

| Navn | Høyde | Lengde | Stigning | Kategori | Tid | VAM |
| - | - | - | - | - | - | - |
| Sjleme-fjellet | 1033 m | 16.2 km | 5.0 % | HC | 1:52:00 | 431 (!) |

Min første Hors Catégorie, første tusenmeter... 

Vi har et forskningssamarbeid med nøytronfysikk-laboratoriet ved Zagreb, og jeg er der en gang i året for å diskutere årets resultater. Jeg liker byen svært godt, med det siste årets sykkelgiv (og selvsikkerhet?) ville jeg prøve meg på Sljeme. Det var meldt godt over 40 grader, så jeg leste meg naturligvis godt opp på temaet utholdenhetssport og varme (anbefaler podkasten [The Real Science of Sport](https://open.spotify.com/show/3g71AuFYy6FnYHEI1GO9A0)), men det viste seg heldigvis å være helt unødvendig da det ikke ble *så* gale.

Byen ligger inntil fjellet Sljeme, der det går en fantastisk skogsvei helt til topps. Turen begynte relativt tidlig på dagen midt i sentrum, der jeg hadde leid en helt super gravelsykkel med knastedekk for dagen. Noen km gjennom bytrafikken senere, og jeg befant meg i Maksimir-parken som består av flotte skogsstier og vakre innsjøer.

![[2022-06-sljeme-1.jpg]]

![[2022-06-sljeme-2.jpg]]
Maksimir-parken

Jeg beveget meg sakte men sikkert oppover mot Sljeme, som på det tidspunktet var høyere enn jeg noensinne hadde prøvd meg på -- og med over tretti varmegrader var jeg neimen ikke sikker på om jeg skulle tørre. Problemet var som følger: veien oppover er enveiskjørt (enveissyklet?), og nedturen går litt lengre vest; har man sagt A må man si B. Jeg var ikke interessert i å møte mannen med hammeren i 40 grader og fem hundre obligatoriske høydemetre igjen, for å si det slik! Jeg funderte på problemet over en cola ved Jazbina.

Jeg pushet på i klassisk stil, og oppdaget snart hvor flott og skyggefull veien oppover var. Og ikke minst, med en svært jevn profil på 5 %. Lite trafikk, nydelige og lange serpentinere og ikke minst en sval urskog som ga både skygge, naturopplevelse og skjerming fra bylarmen.

![[2022-06-sljeme-3.jpg]]

Som høyfjellsjomfru tok jeg meg svært god tid og nøt veien oppover. Så på dyrelivet, luktet på skogen og hilste på andre turgåere. Tok bilder, drakk vann. 

![[2022-06-sljeme-4.jpg]]

På toppen var møtte jeg en brå sluttspurt opp mot 15 %, før jeg slo meg ned på den åpne restauranten. Gulasj med cola smakte nydelig, men i min naivitet hadde jeg antatt at de godtok kort på fjelltoppen... Ingen kjøkkentjeneste, men jeg lovet å komme tilbake neste år :-)

Nedstigningen ble årets, kanskje tiårets. Var blitt kjent med sykkelen nå, og hadde ikke slitt meg helt ut. Temperaturen økte for hver høydemeter jeg kastet fra meg, og veien hadde en vanvittig flow. Og - ikke minst - pølsen i rosinen var enveiskjøringen nedover, så ingen fare for å møte motgående trafikk. Hurra! Det var 34-36 grader da jeg nærmet meg ståket i sentrum, og nå var det bare deilig. Sees i 2023! Da blir det kanskje runden rundt via baksiden av fjellet?

![[sljeme-5.jpg]]