Første besøk på Gran Canaria - en uke med sol, varme og kraftig vind i vinterferien. Ett av premissene til turen var at jeg skulle ta meg et par langturer, og jeg hadde naturligvis brukt mange timer på å planlegge potensielle ruter: google streetview, komoot, sykkelblogger, reddit, strava heatmaps... Jeg satt igjen med to potensielle ruter, én "kort" på 70 km og én litt lengre på 130k km. Begge to utnyttet at øyen i bunn og grunn er én stor vulkan, så her var det toppen som gjaldt.

![[2024-02-28 Kart GC.png]]
(C) Strava

Jeg fikk leid meg en herlig limegrønn 105 Di2 (første erfaring med elektronisk skifting) fra en av øyens mange utleiefirmaer. Busse bort, sykle tilbake -- og det ble raskt tydelig at det ikke er uten grunn at [en stor del av øyens energibehov er dekket av vindmøller langs kysten][https://bestingrancanaria.com/en/spegc_offshore-wind-energy/]. Dette var dog bare en forsmak.

![[2024-02-28 Cannondale.png]]
Ukens sykkel: Cannondale Supersix Evo 3, ved et veggmaleri utenfor El Doctoral.

Etter en saftig buffetlunsj på onsdagen satte jeg ut, med mine nye raske Temu-briller. Det vi hadde sett av øyen hittil begrenset seg stort sett til strand og goldt fjell og en dyrepark litt oppi dalen, og var så langt middels imponert. Men visste at det var mye i vente om man kom seg litt opp i terrenget. Så den første turen tok meg motsols langs den gamle hovedveien, før fjellene over flyplassen skulle utforskes. Utfordringen var en vindhastighet på 45-50 km/t rett i naien, og jeg måtte opp i hjertesone fire for å holde en snitthastighet på ... 15 km/t ... på flaten. Forsto raskt hvorfor møtende syklister ristet på hodet da de så meg slite.

Transportetappen var likevel kortvarende. Jeg kom raskt opp i terrenget ved El Doctoral, et koselig lite PUBG/Pecado-aktig tettsted. Sammenlikningen dekker forøvrig flere steder på øyen. Etter en lang vinter gjorde nå varme og solstek svært godt. Brede veier, ny asfalt og 6 % stigning var akkurat det jeg hadde slitt meg opp Alpe du Zwift talløse ganger i vinter etter Har aldri blitt helt komfortabel med karbonsetepinner som ikke lar seg stramme ordentlig til, så måtte ha noen pauser for å skru meg opp igjen.

![[2024-02-28 Oppover GC-65.png]]
Oppover GC-65 fra El Doctoral: høy veikvalitet og høy solfaktor

Så langt var det liten tvil om hvor det var lurt å angripe dalen: Hadde allerede utelukket GC-60, da jeg skulle nedover der neste gang; GC-65 opp var det naturlige valget. Nøye analyse med alle kunstens verktøy avgjorde at jeg tok til høyre langsmed GC-551 mot Agüimes, og motsols (her også) GC-550 til Santa Lucia de Tirajana, hvor jeg igjen skulle suse nedover GC-65 tilbake mot hotellet.

![[2024-02-28 Kart over loopen.png]]
(C) Strava

Og her begynte moroa. Som sett på kartet over, svinger veien seg inn og ut mellom daler og forbi utstikkere, med varierende gradient. Alt fra Mario Kart nedover svingeveier til Sisyphos opp igjen på andre siden. Med liten kuling fra nordøst var det risikosport å svinge rundt vulkanske knauser mot neste dalføre -- selv med bare relativt tynne felger -- men det gikk stort sett bra.

![[2024-02-28 sykkel med dal.png]]
En av turens mange canyons

Det var her jeg ble forelsket i øyen. Solstek, gromsykkel og et utenomjordisk vulkansk terreng med store kontraster. Og masse haribo. Naturen er rett og slett vanvittig. Fra observasjonstårnet på toppen av Temisas hadde jeg klartet de fleste av turens 1460 høydemeter. Noen medsyklister i området, med relativt heldig fordeling på ledertavlen, i hvert fall fram til en sykkelklubb peiste forbi. Etter en rask Cola og en skrytesnap spente jeg sikkerhetsbeltet og satte utfor. 

![[2024-02-28 Cola.png]]

Resten av turen nedover var en drøm, og det er bare å nyte bildene under. Og det skader ikke at jeg kunne holde 60 km/t på flaten i fra El Doctoral uten å bli andpusten... 

![[2024-02-28 fjellformasjon.png]]
![[2024-02-28 vei fra toppen.png]]
![[2024-02-28 Veien mot Santa Lucia.png]]

<div class="strava-embed-placeholder" data-embed-type="activity" data-embed-id="10855858869" data-style="standard"></div><script src="https://strava-embeds.com/embed.js"></script>